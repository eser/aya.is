---
title: Onİleri ve Meta-topluluk Nedir?
date: 2022-08-21
---

Onİleri meta-topluluğu geliştirici ekosistemini her geçen gün daha da
iyileştirmek amacıyla kurulmuş bir organizasyondur.

Proje, paydaş ve toplulukları bir araya getirerek bir güç birliği
oluşturmayı amaçlayan Onİleri, bu sayede topluluğun mevcut ve yeni
etkinlik, proje ve içerik üretimine katkıda bulunmayı hedeflemektedir.

Onİleri, 2015'den bu yana faaliyet gösteren, Türkiye'deki ve Türkçe
konuşan geliştirici kitlesini merkezine alan ilk meta-topluluktur.


## Meta-Topluluk Nedir?

Diğer toplulukları çatısı altına alarak onlara destek olan, toplulukların
devamlılığını ve etkinliğini destekleyen "şemsiye" görevi gören
organizasyonlar meta-topluluk olarak tanımlanabilir.


## Onİlerinin Amaçları

- Geliştirici ekosistemine etkinlik, proje ve içerik katkısı sağlamak,
- Geliştiricilerin üretimlerini desteklemek, motivasyonlarını arttırmak,
- Geliştirici ekosistemindeki engelleri ortadan kaldırmak,
- Toplulukların oluşumuna ve devamlılığına katkı sağlamak,
- Toplulukların bilinirliliği ve faaliyet görünürlülüğünü arttırmak,
- Toplulukların birbirleri arasında iletişimlerinin ve
  geçişkenliklerinin artmasını sağlamak,
- Proje, paydaş ve toplulukları bir araya getirerek güç birliği
  yapılmasını sağlamak,
- Toplulukların sponsor, konuşmacı, yer vb. lojistik eksikliklerini
  ortadan kaldırmak,
- Yeni kişi, kuruluş ve toplulukların ekosisteme dahiliyetlerini sağlamak,
- Aynı kitleye aynı faaliyetleri gösteren topluluklar yerine
  birbirlerini tamamlayan topluluklar oluşturmak,
- Yalnızca yeni başlayanların değil, her seviyede geliştiricinin
  topluluklara dahil olmasını ve istifade etmesini sağlamak,
- Hedeflenen mecralarda rutin periyodlarda içerik, proje ve etkinlik
  üretilmesini sağlamak,

Bunları nasıl gerçekleştirdiğimizle ilgili detaylara
[rehber](/guide/) sekmesinden erişebilirsiniz.


## Onİlerinin Misyonu

Onİleri ismini Star Trek Next Generation'da USS Enterprise içerisinde "10"
numaralı güvertede yer alan, geminin ön kısmına bakan bar'dan almaktadır.


https://www.youtube.com/watch?v=w9Xw8iNpcHI


İsmini aldığı Star Trek'de bir bar ortamı olarak tasvir edilen Onİleri, her
disiplinden her seviyeden insanların sosyalleştiği ve keyif aldıkları bir ortamı
paylaşmalarına aracılık etmektedir.

Onİleride da benzer bir motivasyonla ilerliyoruz. Mümkün olduğunca topluluk
liderlerinin topluluk katılımcılarının katkılarını arttırmak için çaba
gösterdiği, bilgi aktarımını ve üretimini cesaretlendirdiği ama bunun da
üzerinde temel amacın aynı ilgi alanlarını paylaşan insanların bir araya gelmesi
ve keyif alınmasının olduğu bir ortam oluşturmayı amaçlamaktayız.


## Geçmiş

Onİleri 2015'de "acikkaynak.info" adresi altında, Türkiye'deki ve Türkçe
konuşan geliştiricilerin oluşturduğu açık kaynak ekosistemine katkıda bulunmak,
insanları açık kaynak geliştirmeye başlamak ve cesaretlendirmek için motive
etmek, farkındalık oluşturmak ve engelleri ortadan kaldırmak kurulmuştur.

İlk sürümü GitHub'ın kendi kaynaklarını kullanarak geliştiriciler için açık
kaynak proje indeksi sağlayan bir haftasonu projesi olarak ortaya çıktı. Daha
sonra oluşuma katkıda bulunanlar ile Discord ve Telegram üzerinde bir araya
gelip bir topluluk oluşturmaya başladık. Zaman içerisinde hem topluluğun
büyümesi, hem de topluluğun üretiminin "açık kaynak" disiplinini aşması
nedeniyle 2022 yılında "Onİleri" isminin çatısı altında tüm girişimleri
toplamayı hedefledik.

Bugün artık Onİleri ismi ile misyonumuzu sürdürüyoruz.


## Katkı Sunanlar

- **Eser Özvataf**: Fikir, networking, altyapı, tasarım, içerik
- **Mehmet Ali Peker**: Altyapı, içerik, moderasyon
- **Fatih Kadir Akın**: Danışmanlık, networking
- **Arda Kılıçdağı**: Danışmanlık, moderasyon
- **Atakan Ermiş**: Altyapı
